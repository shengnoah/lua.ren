---
layout: post
title: 塔dang時會倒luai？～～Pisa ki 塔[比薩斜塔] 張春凰 
tags: [lua文章]
categories: [topic]
---

    塔dang時會倒luai？～～Pisa ki 塔[比薩斜塔]
    
    
    
    
    Pisa 是zit gai義大利旅遊上尾後落腳ｅ一站lo。
    
    
    觀光區ｅ四箍笠仔，真特殊，一落遊覽車，路攤排ｅ紀念品，除了ki塔ｅ模型，義大利境內ｅ景點卡片，Pinocchioｅ複製品等等之外，真濟非洲人di zia deh銷售鼓、螺仔殼ｅ產品，我為朋友選一條螺仔殼珮鍊，表示名牌國度之外，來自大自然ｅ原始意味。
    
    
    關係Pisa ki塔ｅ代誌，大約di咱ｅ小學生時代，老師dor會ga咱講ｅ一個故事，關係近代物理之父Galeleo[伽利略1564-1642]di zia做過自由落體ｅ實驗，為科學少年注入一寡常識。
    
    
    等你到塔ｅ面前，自然ma會親像咱一世人所意愛ｅ夢中情人，出現di你目睭前仝款，趕緊想veh ga攬一個。拜科技發明憨呆hip像機ｅ方便，zit個夢想dor di取背景，屈一個腳馬、做en倒ｅ手勢，採擬真ｅ角度了後，隨時dor出現di你相機鏡頭當中，你若無夠甲意，a dor gorh重來hip dor好。
    
    
    每到一個景點，每一個所在，veh參觀大約攏愛門票，無收費ｅ一定愛排隊，而且排隊無一定di自由行動ｅ時間內底，dor edang順利進入場地，gorh講是m是edang如意看gah詳細，gorh無一定。這ma是因為古物、老建築無法度承載真濟人ｅ重量，需要控制ｅ原因，a若無一堆人若麵丸做伙擠入去，咱zit款身格kah細漢ｅ東方人，di漢草粗大ｅ西洋人後壁，保證效果是切人意。
    
    
    出我所料ｅ是，來到ki塔前，仝款是教堂、洗禮堂逗陣群立，教堂gah洗禮堂ｅ大門是關vatvat。地面ｅ青草地修整gah若一塊綠地毯。大部份ｅ遊客攏是deh掠取kia塔ｅ景觀。
    
    
    有人講，來到義大利一四界攏是天主教堂，dor親像台灣境內主要ｅ信仰，媽祖廟是真普遍仝款。Di zit個老國度，教堂是一個小社區精神寄託、告解懺悔、聚會禮拜ｅ中心，ma是各大區域表示富裕、權力管轄ｅ比賽重點。大部份出名立世ｅ大教堂，攏是集數代建築宗師、工畫師、雕刻家落款，一起造dor延續數百年，一直強固基礎修修改改，目的是為veh edang傳千秋萬世。
    
    
    教堂是活動中心，大約四百五十冬前，Galileo Galilei出世di Pisa。Galileo生長ｅ空間，gah教堂等是一體ｅ。來到zia，雖講無真正入去教堂內底探訪天棚頂面，hit pa引人入神ｅ大吊燈hainn動ｅ情況，去啟發出Galileo zit個ve滿二十歲ｅ青春少年家，進一步去實驗「擺錘等時性原理」，卻因為veh描寫zit個ki塔相關ｅ記憶，引渡我去了解zit個開破天荒ｅ祖師，上少di我觀念中ｅ義大利是創造名牌流行、愛享受之外，zit個真例ga我說服，為什麼義大利是一個充滿創意、發明ｅ民族。
    
    
    Zit個國族ｅ金頭腦ui De Vanci開始累積落來，gorh kah頭前ｅ推論有Aristotle[亞斯多德] 。文藝復興時期ｅ科學家，崇拜Aristotleｅ理論，以「地心論」束縛著「日心論」。教皇gah科學界諸公，堅持講月娘ｅ表面是光滑完美ｅ，一直到Galileo用伊改良ｅ望遠鏡，看著真像，目睭花花ｅ凡人iau 停di天堂ｅ構想，以家己想家己對ｅ自閉、無知gah權威，封鎖其他可能性，親像石鐵，自認偉大ｅAristotle是vesai懷疑ｅ，任何挑戰攏是異端。
    
    
    其實人he Aristotle有講過：我愛我師，更愛真理。這敢m是zit寡即得利益者，yin提來做保護權力地位ｅ神主牌仔ｅ借口？
    
    
    自十四世紀以來到十六世紀中間，文藝復興ｅ熱度，ho教宗、普世價值過頭崇拜Aristotle，或者是古希臘、古羅馬ｅ光彩，任何gah zia e欽定ｅ教條攏抱moh diaudiau m甘放，Aristotle變做不可kap 著ｅ神聖，一如神聖羅馬帝國ｅ君權加上神權，牢固ｅ神威體系，阻擋著Copernicus[哥白尼]ｅ《天體運行論》，ho伊白白送死，而且Galileo因為認同「日心論」，ma遭受軟禁ｅ徒刑。Aristotle若知影zit個悲劇，心肝頭會碎iamiam。
    
    
    驚動武林、震動萬教ｅNewton[牛頓1642-1727]，di Galileo身後出世，zit個英國ｅ物理學家，講伊ｅ成就是kia di大師ｅ肩胛頂面。科學界攏知影，Newtonｅ第一、第二定律，是原出Galileoｅ「慣性原理」。當年Galileo認定：運動m免外力來維持，若無外力作用，zit個物體永遠會保有原來ｅ運動狀態。Zit個時陣，Aristotle已經di另外一個遙遠ｅ國度，歇睏真久、真久a，照伊ｅ個性gah修養，應該真甲意有聰明人推翻伊ｅ「運動需要外力」ｅ錯誤，奈何ga伊painn做盾牌ｅ保守派gah權勢殘害進步，陷害良正ｅGalileo屈服di憨愚之下，ho伊帶著委曲，di另外一個世界鬱卒。
    
    
    Zit個冤屈捆鎖黑暗牢房三百冬後，教宗dann承認m對，公開ga Galileo會失禮。
    
    
    科學ｅ證據hiah明確，所謂ｅ宗教家，應該一本謙卑了解人類ｅ有限，重視新發現gah新發明，偏見往往造成重大傷害，甚至毀滅。
    
    
    Ga「研究ｅ目的是deh追求真理」釘di心內ｅAlbert Einstein[愛因斯坦1879-1955]，伊講：我認vatｅGalileo精神，是deh向任何權威做基礎ｅ教條展開戰鬥。本來Aristotle、Copernicus、Galileo、Newton、Einstein zit群天才dor是 kia di 真、善、美ｅ本質頂面。Galileoｅ學生Viviani[威威阿尼] ，di 1654年ga老師立傳，講著Galileo曾經di Pisa ki塔做過自由落體運動ｅ實驗，有人講cue 無zit款證據。其實，有gah無之間，攏m是hiah重大，主要ｅ是zit個簡單ｅ講法，所veh表達ｅ是一代宗師勇敢追求真理ｅ精神，伊ｅ貢獻已經變做傳奇a。
    
    
    真濟人操煩塔當時會倒落來，背後真正ｅ理由，可能是deh操心zit位國寶ｅ榮光，愛kah濟ｅ呵咾，來補充對伊身前ｅ不公不義，若超越zit層事件，對全世界ｅ科學教育象徵意義，是無可限量。我因為來zia一zua，重新用科普常識來看Galileo，本身dor是證明。
    
    
    若講Firenze是都會ｅ地位，Pisa是村莊，因為村莊ｅ靈秀培養zit位偉大ｅ科學家，除非有什麼大變動，若無實體ｅ塔不管當時會倒來，已經m是hiah重要a！因為Galileoｅ發明gah發現已經gah每一個角落ｅ人，仝款呼吸a！
    
    
    (200508筆記，20061110整理)
    
    
    
    
    參考書目：
    
    
    1.伽利略(Galileo Galilei)著；Albert Van Helden英譯、簡介、結論、注釋；徐光台中譯、導讀。《星際信使》。台北市：天下，2004。
    
    
    
    
    
    
    
    
    
    
    
    
    
    
    -----
    more
    

[Original Post on Pixnet](http://daiqi007.pixnet.net/blog/post/9285414)